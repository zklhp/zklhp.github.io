<!DOCTYPE html><html lang="zh-CN"><head><meta http-equiv="content-type" content="text/html; charset=utf-8"><meta content="width=device-width, initial-scale=1.0, maximum-scale=1.0, user-scalable=0" name="viewport"><meta content="yes" name="apple-mobile-web-app-capable"><meta content="black-translucent" name="apple-mobile-web-app-status-bar-style"><meta content="telephone=no" name="format-detection"><meta name="description" content="一个Emacs爱好者的个人网站."><meta name="referrer" content="no-referrer-when-downgrade"><title>纪晓岚的《四库全书恭进表》 | M-x Chris-An-Emacser</title><link rel="stylesheet" type="text/css" href="/css/style.css?v=1.1.5"><link rel="stylesheet" type="text/css" href="//cdn.jsdelivr.net/npm/normalize.css@8.0.1/normalize.min.css"><link rel="stylesheet" type="text/css" href="//cdn.jsdelivr.net/npm/purecss@1.0.0/build/pure-min.css"><link rel="stylesheet" type="text/css" href="//cdn.jsdelivr.net/npm/purecss@1.0.0/build/grids-responsive-min.css"><link rel="stylesheet" type="text/css" href="//cdn.jsdelivr.net/npm/font-awesome@4.7.0/css/font-awesome.min.css"><script type="text/javascript" src="//cdn.jsdelivr.net/npm/jquery@3.4.0/dist/jquery.min.js"></script><script type="text/javascript">if (!window.jQuery) {
  document.write(decodeURI('%3Cscript src="/js/jquery.min.js" type="text/javascript"%3E%3C/script%3E'));
  document.write('<link rel="stylesheet" type="text/css" href="/css/normalize.min.css"/>');
  document.write('<link rel="stylesheet" type="text/css" href="/css/pure-min.css"/>');
  document.write('<link rel="stylesheet" type="text/css" href="/css/grids-responsive-min.css"/>');
  document.write('<link rel="stylesheet" type="text/css" href="/css/font-awesome.min.css"/>');
}</script><!-- if theme.dark == true// link(rel='stylesheet', type='text/css', href=url_for(theme.css)+'/dark.css' + '?v=' + theme.version)--><link rel="webmention" href="https://webmention.io/chriszheng.science/webmention"><link rel="pingback" href="https://webmention.io/chriszheng.science/xmlrpc"><link rel="stylesheet" type="text/css" href="/css/disqusjs.css?v=1.1.5"><link rel="icon" mask="" sizes="any" href="/favicon.ico"><link rel="Shortcut Icon" type="image/x-icon" href="/favicon.ico"><link rel="apple-touch-icon" href="/apple-touch-icon.png"><link rel="apple-touch-icon-precomposed" href="/apple-touch-icon.png"><link rel="alternate" type="application/atom+xml" href="/atom.xml"><!-- if is_post() && config.generator_amp--><!--   link(rel="amphtml", href='./amp/index.html')--><script type="text/javascript" src="//cdn.jsdelivr.net/npm/clipboard/dist/clipboard.min.js"></script><script type="text/javascript" src="//cdn.jsdelivr.net/gh/codeseven/toastr/build/toastr.min.js"></script><link rel="stylesheet" href="//cdn.jsdelivr.net/gh/codeseven/toastr/build/toastr.min.css"><div class="darkmode-toggle">🌓</div><script>var prefersDarkMode = window.matchMedia('(prefers-color-scheme: dark)');
var toggle = document.querySelector('.darkmode-toggle');
var html = document.querySelector('html');

html.dataset.dark = localStorage.dark || prefersDarkMode.matches;

toggle.addEventListener('click', () => {
localStorage.dark = !(html.dataset.dark == 'true');
html.dataset.dark = localStorage.dark;
});</script><meta name="generator" content="Hexo 5.3.0"></head><body><div class="body_container"><div id="header"><div class="site-name"><h1 class="hidden">纪晓岚的《四库全书恭进表》</h1><a id="logo" href="/.">M-x Chris-An-Emacser</a><p class="description">一个Emacs爱好者的闲言碎语</p></div><div id="nav-menu"><a class="current" href="/."><i class="fa fa-home"> 首页</i></a><a href="/archives/"><i class="fa fa-archive"> 归档</i></a><a href="/categories/"><i class="fa fa-folder"> 分类</i></a><a href="/essentials-of-academic-writing/"><i class="fa fa-book"> 学术写作指要</i></a><a href="/atom.xml"><i class="fa fa-rss"> 订阅</i></a></div></div><div class="pure-g" id="layout"><div class="pure-u-1 pure-u-md-3-4"><div class="content_container"><div class="post"><h1 class="post-title">纪晓岚的《四库全书恭进表》</h1><div class="post-meta">2016-08-28<span> | </span><span class="category"><a href="/categories/%E5%88%86%E4%BA%AB/">分享</a></span><!-- script(src='//busuanzi.ibruce.info/busuanzi/2.3/busuanzi.pure.mini.js', async)--><span id="busuanzi_container_page_pv"> | <span id="busuanzi_value_page_pv"></span><span> 阅读</span></span></div><div class="post-content"><h2 id="四库全书恭进表">四库全书恭进表</h2>
<p>似乎有人注释了。</p>
<p><a target="_blank" rel="noopener" href="http://bbs.tianya.cn/post-books-488649-1.shtml">http://bbs.tianya.cn/post-books-488649-1.shtml</a></p>
<p>能做这种大部头的东西，作者考据功力深厚。似乎这位朋友一直在做注释，不简单。这个年代做这个真是一种情怀啊！有些注释我不赞同。譬如这个「帝镜」是「皇帝之金镜」以及后面的引用，我觉得有点莫名其妙。</p>
<span id="more"></span>
<p>伏以天玑甄度<sup class="footnote-ref"><a href="#fn1" id="fnref1">[1]</a></sup>，书林占五纬之祥<sup class="footnote-ref"><a href="#fn2" id="fnref2">[2]</a></sup>。帝镜悬光<sup class="footnote-ref"><a href="#fn3" id="fnref3">[3]</a></sup>，艺苑定千秋之论。立纲维于鳌极<sup class="footnote-ref"><a href="#fn4" id="fnref4">[4]</a></sup>，函列云珠。嫓删述于龙蹲<sup class="footnote-ref"><a href="#fn5" id="fnref5">[5]</a></sup>，契昭虹玉。理符心矩，絜三古以垂谟。道叶神枢，汇九流而证圣。治资鉴古，德洽敷文。臣等诚欢诚忭，稽首顿首上言：窃惟神霄九野<sup class="footnote-ref"><a href="#fn6" id="fnref6">[6]</a></sup>，太清耀东壁之星。悬圃三成，上帝扩西昆之府<sup class="footnote-ref"><a href="#fn7" id="fnref7">[7]</a></sup>。文章有象，翠妫遂吐其天苞<sup class="footnote-ref"><a href="#fn8" id="fnref8">[8]</a></sup>。绘画成形，白阜肇图其地络。书传苍颉，初征雨粟之祥<sup class="footnote-ref"><a href="#fn9" id="fnref9">[9]</a></sup>。箓授黄神，始贮灵兰之典<sup class="footnote-ref"><a href="#fn10" id="fnref10">[10]</a></sup>。洞庭秘简，稽大禹所深藏。柱下丛编，付老聃以世守<sup class="footnote-ref"><a href="#fn11" id="fnref11">[11]</a></sup>。秦操金策，圣籍虽焚。汉理珠囊，遗经故在。儒生密宝，维孔鲋之承家<sup class="footnote-ref"><a href="#fn12" id="fnref12">[12]</a></sup>。谒者旁求，见陈农之奉使。蝌文以后，篇章自是滋多。麟阁所储，条目于焉渐备。杖吹藜火<sup class="footnote-ref"><a href="#fn13" id="fnref13">[13]</a></sup>，夜仇别录之编。衣染炉香，坐校中经之簿<sup class="footnote-ref"><a href="#fn14" id="fnref14">[14]</a></sup>。王仲宝区其流别，定新志之九条。阮孝绪撮其丛残，括旧传之五部。勘书妙画，世摹展氏之图卷。幔飞仙史，载隋宫之迹。唐武德讫乎天宝，钿轴弥增。宋景祐继以淳熙，牙签再录。南征俘玉，元迁三馆之厨。北极营都，明运十艘之椟。莫不前征遂古丹壶，溯合雒之踪，毖发空林青简，羾频斯之篆。西州片札，辨点漆于将磨。南雍残文，检穿丝于巳断。竹编未朽，名认师春，瓠本犹携，稾存班固。爬罗纤碎，或得诸玉枕石函。掇拾畸零均给以螺丸。麻纸精镠，广购一篇增十疋之酬。华贉重绦，三品别两厢之等。凡以穷搜放失，猎文林辨囿之精。互镜瑕瑜，立圣域贤关之训。结德舆而輨辖轨顺经，涂傃学海以沿波源通道筏。然而掇余易匮，四千卷旣丐残膏。骛广弥芜，百两篇更珍赝鼎。丹青失实，或贻诮于王充<sup class="footnote-ref"><a href="#fn15" id="fnref15">[15]</a></sup>。朱紫相淆，孰齐踪于郑默<sup class="footnote-ref"><a href="#fn16" id="fnref16">[16]</a></sup>。甚乃别风淮雨，惜奇字而偏留。或如许绿纣红踵，驳文而莫悟。兰台庋贮，多如贿改漆经。枣板摹传，遂至误尊阁本。故秘书总目，郑夹漈复议校雠<sup class="footnote-ref"><a href="#fn17" id="fnref17">[17]</a></sup>。而文苑英华，彭叔夏重加辨证。从未有重熙累洽，雯华悬紫极之庭。稽古崇儒，册府辟丹宸之馆。弥纶宙合，识大识小之无遗。荣镜登闳，传信传疑之有准。金模特建，宝思周融如今日者也。钦惟皇帝陛下，瑞席萝图，神凝松栋。播威棱于十曲，响震灵夔。洽文德于四溟，兆开神鷟。帝妫歌咏巳题九万琼笺，臣向编摩更缉三千宝牍，博收竹素，仍沿天禄之名。珍比琳琅，永付长恩之守。乃犹寻端竟委，溯支络于词源，纬地经天，探精微于义海。昭阳韶岁，特紬翰府之藏。永乐遗编，俯检文楼之帙。例取诸吴兴韵海，割裂虽多。体宏于孟蜀书林，搜罗终当。榛楛宜翦，命刊削其谰言。沥液堪珍，剌比排其坠简。焦桐漆断，重胶百衲之琴。古罍铜斑，合铸九金之鼎。复以羽陵蠹剩，或有存留，宛委藏余不无佚漏，十行丹诏遍征汲古之家，七录缃囊广启献书之路。逸经断策，出自大航，杂卦残篇，发从老屋。锦帆捩舵，孟家东路之舡玉軚，飞铃吴氏西斋之轴，鳞排玉字，多王棨之所未闻<sup class="footnote-ref"><a href="#fn18" id="fnref18">[18]</a></sup>，笱束金绳，率张华之所莫识<sup class="footnote-ref"><a href="#fn19" id="fnref19">[19]</a></sup>。光明茧纸，朱题芸帙之名。蟠屈鸾章，紫认槐厅之印。红梨隔院，曹司对设于东西。青镂濡香，品第详分其甲乙。</p>
<p>天潢演派，光连太史之河。卿月澄晖，彩接文昌之宿。总司序录，叨杨亿之华资。分预校雠，列任宏之清秩。银袍应召，骧云路以弹冠。粉署征才，记仙郎而题柱。怀铅握椠，学官愿效其一长。切线割圜，博士亦研其九术。遂乃别开书局，特分署于龙墀。增置钞胥，竞抽毫于虎仆。图与史并陈，左右粉本钩摹。隶与蝌兼备，古今丝痕竵扁。曹连什五，各属于写官。工辨窳良，均稽研于计簿。</p>
<p>提纲挈领，董成者职总监修。补阙拾遗，覆勘者官兼详定。庀器预储于将作，棐几筠帘。传餐遍给于大官，珉糜珠饀。温炉围炭，纹凝鹁鸽之青朗。临涵冰色，映玻璃之白花。甎入直地，同兠率天宫。莲炬分行，人到嫏嬛福地。琼箱牒送，全搜幐囊帷盖之余。芝殿签排，共刊木扇金华之谬。程材效技，各一一而使吹。累牍连篇，遂多多而益办。香霏辟恶，拥书何止百城。沈渍隃糜，削槀宁惟两屋。譬入众香之国，目眩瞀于花光。宛游群玉之峰，神愕眙于宝气。岂但鸠都多士，駴闻见所未曾。实令虎观诸儒，辨妍媸而莫决。所赖恭承睿鉴，提玉尺以量才。仰禀天裁，握银华而鉴物。初披卷轴，共掇零玑。即荷丝纶，务砻完璧。吴澄易翼辨颠倒乎阴阳，杨简诗音斥混淆乎周汉。稗官剿说删马角之荒唐，译史传闻摘象胥之讹异。醮章祈福发凡于刘跂之词，语录参禅示例于齐熙之记。固巳南车指路，陟道岸而衢亨。北斗旋杓，揆文星而度正。洎乎群书大集，品杂金沙。圣训弥彰，鉴澄珠砾。诂经忌凿，黜错简于龟文。论史从公，溯编年于麟笔。立言乖体，四明之录必删。赝古诬真，五柳之名宜辨。七签三藏，汰除释老之编。五蠹九奸，排斥申韩之术。毒深孔雀，无容校写其青词。巧谢璇玑，未许增添其锦字。小山艳曲<sup class="footnote-ref"><a href="#fn20" id="fnref20">[20]</a></sup>，削香奁脂盝之篇。金谷新词<sup class="footnote-ref"><a href="#fn21" id="fnref21">[21]</a></sup>，刊酒肆歌楼之句。凡皆词臣之奏进，误点丹黄。一经圣主之品题，立分白黑。至于铜签报夜，紫殿勤披玉案。开缄丹毫，亲咏五家易说。岐涂附辟，其传灯四氏。书笺余绪，兼详乎括地。前车后鉴，陈风雅于经筵。斜上旁行，寓春秋于世本。庐陵处士特申僣上之防，安定门人大着尊王之义。王元杰名同谳狱，为云谷之重儓。洪咨夔迹类探囊，窃玉川之余沈。四箴误注，宁知颜巷之心。二佛同称，转隘尼山之量。六经作绘，全收诸杨甲图中。七纬成编，知出自庄周书后。五音分配，篆文互备其形声。二史交参，奇字各通其假借。古香馣馤，细辨班书。碎腋穿连，重刊薛史。清流肇衅，示鉴戒于东林。正统明尊，存纲常于西蜀。派沿洓水，袁朱之新例兼存。俗记扶余，班范之讹传并订。党碑再勒，嗟揖盗而开门。权焰弥张，嗤教星而替月。西湖游迹，殊怜野老之藏名。北使宾筵，深陋词臣之校射。宋钞仅剩，搜旧志于临安。金刻稀闻，宝遗闻于贞观。或攻或守，徒存十鉴之兵谋。相胜相生，未信五行之德运。建炎政草，愧彼中兴。至正刑章，斥其左袒。李尊洛学，辨道命于天原。郦注桑书，剖源流于地理。史腴详摘，有逾汉隽之精。经笥悬探，更胜曹仓之富。至于孔庭旧语，首定儒宗。蔡帐秘文，严排异说。范祖禹之帝学，具有渊源。曾公亮之武经，姑存崖略。横戈危堞，节取陈规。握策灵台，参征苏颂。算穷杪忽，九章研鲍瀚之藏。术杂纵横，十卷稽赵甤之撰。楚中隐士，互权韩柳之评。婺郡名贤，不废吕唐之学。胪登谶记，衍洪范而原非。妄议井田，托周官而更误。钱唐遗事，深讥首鼠于宋元。曲洧旧闻，微憾操戈于洛蜀。绌聪有取，旁通方朔之言。指佞无难，慎听韩非之说。陈思书苑，列笔阵而成图。马总意林，搴词条而擢秀。黄伯思之博洽，石墨精研。孙逢吉之淹通，云龙遥溯。多知旧事，病歌舞之销金。一洗清波，笑词章之谀墓。太平御览徒粉饰乎嘉名，困学纪闻偶抨弹其迂论。晚唐小史，入厨宁取乎卮言。南宋枝谈，按鞠深嫌其曲笔。十七卷骚人旧制，更证以草木之名。二百年吏部清吟，特赏其烟霞之气。兼推韩杜，续来凤觜之胶。并采郊祁，拟以棠华之句。文恭著作，先欧尹而孤行。忠肃风裁，抗苏程而角立。勤王留守，呼北渡者凡三。殉节侍郎，壮南朝者惟一。学如和叔，原不限以宗朱。诗到仪卿，乃转嫌其入墨。读书秘阁，明詹初论古之非。从宦金渊，赏仇远耽吟之癖。杨维桢取其辨统而颂莽则当诛，刘宗周闵其完忠而吠尧为可恕。凡兹独断咸禀睿裁，懿此同情实孚公义。苞千龄而建极道。岀于天。综百氏以归型言，衷诸圣权。衡笔削事，通乎春赏秋刑。絜度方圆，法本乎干规坤矩。是以仪璘悬耀，揆景凫趋。镛栈先鸣，聆音麕集。鲸钟方警，启蓬馆以晨登。鹤籥严关，焚兰膏以夜继。披文计数，宁止于万七千篇。按月程功，务得夫四十五日。裁缝无迹，先成缀白之裘。传写相争，齐炙汗青之竹。架罗黄卷积盈，有似于添筹。几拥乌皮刊谬，时防其扫叶。毕升活板，渐看字是排成。曾巩官书，巳见序称校上。加以乾行至徤，七旬之念典弥勤。离照无遗，一字之褒讥恒审。梁驺练士，庚邮递初写之函。云辂巡方，乙夜展重修之卷。至三至再，戒玉楮之迟雕。数万数千，摘金根之屡误。坤原为釜，兼搜刊板之讹。芉或作羊，细检钞书之谬。毫厘不漏，戬旁添待补之戈。涂注必严，罗上辨续加之网。削除不尽，时饬以妄下雌黄。轮郭空存，常指其竟同曳白。明周纤芥，共钦睿照无遗。报乏微涓，弥觉愧心生奋。若夫考勤校惰，督课虽详。荷宠邀荣，恩慈实渥。风云得路，先登或列于九官。雨露均滋，中考亦赐以一级。柏台联句，听凤律之新声。芸署题名，踵麟台之故事。墨匀蝶翅，祖帖双钩。帙簇龙纹，天书五色。猩毛擢颖，腻鱼子之华笺。龙尾雕纹，融麝煤之芳气。银罂翠管，细萦百和之香。锦缎香罗，交映五明之扇。绣囊委佩，铤贮朱提。珍毳丰茸，帕裁白囗。雕盘列饤果，分西域之甘。华俎尝新瓜，胜东陵之种。自天宣赐，多非梦寐所期。无地酬恩，惟以文章为报。周赅始末，拟勒长编。别采英华，先为缩本。曩长庚之纪岁，庆叶嵩呼。属太乙之占祥，象符奎聚。八年敬缮，挹古今四库之精。两部分储，合大小二山之数。惟全书之浩博，实括群言。合众手以经营，倐逾数载。香薰兰椟，方粗就而未终。阁耸云楣，巳先成以有待。文河疏瀹，初如江别为三。笔海朝宗，继乃渎增以四。望洋无际，虑创始之为难。登岸有期，幸观成之可冀。较删繁之别帙，又阅两年。勒总汇之鸿裁，巳盈一部。挿签分帙，次按乎甲乙丙丁。列架胪函，色别其赤青白黑。经崇世教，贵实征而贱虚谈。史系人心，削诬词而存公论。选诸子百家之粹，博收而不悖圣贤。惩十人九集之非，严汰而宁拘门户。上沿虞夏，咸挹海以求珠。下采元明，各披沙而见宝。六千箧璋分圭合，延阁储珍。二百卷部次州居，崇文列目。释名训义，因李肇之解题。考异参同，近欧阳之集古。事稽其实，循文防误于树萓。词取其详，求益非同于买菜。人无全美，比量其尺短寸长。语或微疵，辨白其玉瑕珠颣。一经采录，真同鲤上龙门。附载姓名，亦使蝇随骥尾。元元本本总归圣主之持衡，是是非非尽扫迂儒之胶柱。至其盈箱积案，或汗漫而难寻。复以提要钩元，期简明而易览。譬诸典谟纪事，别行小序之一篇。类乎金石成书，先列诸碑之十卷。分纲列目，见义例之有条。按籍披图，信源流之大备。水四瀛而山五岳，侔此壮观。前千古而后万年，无斯巨帙。盖非常之制作，天如留待于今。而希有之遭逢人乃躬当其盛，叨司校录，实忝光荣。臣等功谢囊萤，识同窥豹。钻研文字，未能脉望之通仙。延缓岁时，仅类鞠通之食墨。仰旨训示，得闻六艺之源。曲荷宽容，许假十年之限。百夫决拾，望学的而知归。一篑成山，营书岩而幸就。欣陈宝笈，对轩镜之澄光。恭进瑶阶，同羲图之永宝。从此依模笵状，若叠矩而重规。因之循轨知途，益轻车而熟路。先难后易，一隅可得而反三。谋始图终，百里勉行乎半九。精心刊误，八行细检朱丝。协力鸠工，万指齐磨乌玉。连绵告蒇，伫看四奏天阊。迅速先期，不待六更岁籥。人文成化，帝机运经纬之功。皇极敷言，王路示会归之准。觚棱云构，嵬峨乎银牓璇题。方策星罗，珍贵乎金膏水碧。曰渊、曰源、曰津、曰溯，长流万古之江河。纪世、纪运、纪会、纪元，恒耀九霄之日月。并五经以垂训，道通乎丹书绿字之先。合六幕以同文，治超于元律苍牙之上。臣等无任瞻天仰圣，踊跃欢忭之至，谨奉表恭进以闻。</p>
<hr class="footnotes-sep">
<section class="footnotes">
<ol class="footnotes-list">
<li id="fn1"  class="footnote-item"><p>天玑：北斗七星之一。《天官书》：「北斗七星，所谓‘旋、玑、玉衡以齐七政’。」 <a href="#fnref1" class="footnote-backref">↩</a></p>
</li>
<li id="fn2"  class="footnote-item"><p>五纬：太白、岁星、辰星、荧惑、填星，即金木水火土星。 <a href="#fnref2" class="footnote-backref">↩</a></p>
</li>
<li id="fn3"  class="footnote-item"><p>帝镜：指秦始皇宝镜。葛洪《西京杂记》：「有方镜，广四尺，高五尺九寸，表里洞明。人宜来照之，影则倒见，以手扪心而来，即见肠胃五脏，历然无碍。」 <a href="#fnref3" class="footnote-backref">↩</a></p>
</li>
<li id="fn4"  class="footnote-item"><p>鳌极：神话传说中指女娲断鳌足所立的四极天柱。 欧阳玄《赐经筵官酒次苏伯修韵》：「鼇极天初补，娥池月已修。」 <a href="#fnref4" class="footnote-backref">↩</a></p>
</li>
<li id="fn5"  class="footnote-item"><p>龙蹲是孔子。 <a href="#fnref5" class="footnote-backref">↩</a></p>
</li>
<li id="fn6"  class="footnote-item"><p>九野：即九天。《吕氏春秋·有始》：「天有九野，地有九州」。 <a href="#fnref6" class="footnote-backref">↩</a></p>
</li>
<li id="fn7"  class="footnote-item"><p>西昆之府：指藏书处。上官仪《为朝臣贺凉州瑞石表》：「详观帝箓，披册府于西昆。」 <a href="#fnref7" class="footnote-backref">↩</a></p>
</li>
<li id="fn8"  class="footnote-item"><p>翠妫：《艺文类聚·卷一十一·帝王部一·黄帝轩辕氏》引《河图挺佐辅》曰：黄帝修德立义，天下大治，乃召天老而问焉。余梦见两龙，挺白图，以授余于河之都。天老曰：河出龙图，雒出龟书，纪帝录，列圣人之姓号，兴谋治太平，然后凤皇处之，今凤凰以下三百六十日矣。天其受帝图乎。黄帝乃祓斋七日，至于<u>翠妫</u>之川，大鲈鱼折溜而至，乃与天老迎之，五色毕具，鱼泛白图，兰叶朱文，以授黄帝，名曰录图。天苞即河图。 <a href="#fnref8" class="footnote-backref">↩</a></p>
</li>
<li id="fn9"  class="footnote-item"><p>仓颉造字的典故。 <a href="#fnref9" class="footnote-backref">↩</a></p>
</li>
<li id="fn10"  class="footnote-item"><p>灵兰之典：出自《黄帝内经·灵兰秘典论》：「黄帝乃择吉日良兆，而藏<u>灵兰之室</u>，以传保焉。」 <a href="#fnref10" class="footnote-backref">↩</a></p>
</li>
<li id="fn11"  class="footnote-item"><p>《列仙传·老子》:「老子姓李名耳，字伯阳，陈人也。生于殷，时为周柱下史。」 <a href="#fnref11" class="footnote-backref">↩</a></p>
</li>
<li id="fn12"  class="footnote-item"><p>孔鲋：《东观汉记·传十三·尹敏》：「孔鲋藏尚书、孝经、论语于夫子旧堂壁中。」 <a href="#fnref12" class="footnote-backref">↩</a></p>
</li>
<li id="fn13"  class="footnote-item"><p>杖吹藜火：《拾遗记·卷六》：「刘向于成帝之末，校书天禄阁，专精覃思。夜有老人，著黄衣，植青藜杖，登阁而进，见向暗中独坐诵书。老父乃吹杖端，烟燃，因以见向，说开辟已前。」 <a href="#fnref13" class="footnote-backref">↩</a></p>
</li>
<li id="fn14"  class="footnote-item"><p>中经：三国时魏秘书郎郑默将宫中所藏经籍整理编目，称为《中经》。 <a href="#fnref14" class="footnote-backref">↩</a></p>
</li>
<li id="fn15"  class="footnote-item"><p>王充：东汉人，代表作《论衡》。 <a href="#fnref15" class="footnote-backref">↩</a></p>
</li>
<li id="fn16"  class="footnote-item"><p>郑默：晋朝政治人物，曾编《中经》。 <a href="#fnref16" class="footnote-backref">↩</a></p>
</li>
<li id="fn17"  class="footnote-item"><p>郑夹漈：即郑樵，宋代史学家、目录学家，世称夹漈先生。 <a href="#fnref17" class="footnote-backref">↩</a></p>
</li>
<li id="fn18"  class="footnote-item"><p>王棨：晚唐赋家和诗人，有《麟角集》。 <a href="#fnref18" class="footnote-backref">↩</a></p>
</li>
<li id="fn19"  class="footnote-item"><p>张华：张华著《博物志》。 <a href="#fnref19" class="footnote-backref">↩</a></p>
</li>
<li id="fn20"  class="footnote-item"><p>小山艳曲：指《花间集》，第一首第一句是「小山重叠金明灭」。 <a href="#fnref20" class="footnote-backref">↩</a></p>
</li>
<li id="fn21"  class="footnote-item"><p>金谷新词：指《玉台新咏》。 <a href="#fnref21" class="footnote-backref">↩</a></p>
</li>
</ol>
</section>
</div><div id="donate"><link rel="stylesheet" type="text/css" href="/css/donate.css?v=1.1.5"><script type="text/javascript" src="/js/donate.js" successtext="复制成功!" async></script><a class="pos-f tr3" id="github" target="_blank" rel="noopener" href="https://github.com/zklhp/" arget="_blank" title="Github"></a><div id="DonateText">Donate</div><ul class="list pos-f" id="donateBox"><li id="PayPal"><a href="https://paypal.me/ChrisZheng99" target="_blank"></a></li><li id="AliPay" qr="/img/My-AliPayQR.png"></li><li id="WeChat" qr="/img/My-WeChatQR.png"></li></ul><div class="pos-f left-100" id="QRBox"><div id="MainBox"></div></div></div><link rel="stylesheet" type="text/css" href="/css/webmention.css?v=1.1.5"><script type="text/javascript" src="/js/webmention.min.js" data-id="webmentions"></script><div id="webmentions"></div><form style="margin-left: 70%" method="get" action="https://quill.p3k.io/" target="_blank"><input type="hidden" name="dontask" value="1"><input type="hidden" name="me" value="https://commentpara.de/"><input class="my-url" type="hidden" name="reply" value=""><input style="min-width: 50%; font-size: 1.2em" type="submit" value="写个评论吧"></form><p>或者您可以把评论发在别处，添加指向本页的连接，然后把网址告诉我：</p><form action="https://webmention.io/chriszheng.science/webmention" method="post"><input style="min-width: 68.5%; font-size: 1.2em" name="source" placeholder="" type="url"><input class="my-url" type="hidden" name="target" value=""><input style="min-width: 20%; font-size: 1.2em" type="submit" value="发送Webmention"></form><script type="text/javascript">for (const u of document.querySelectorAll("input.my-url"))
  u.value = window.location.href;</script><div class="post-copyright"><script type="text/javascript" src="/js/copyright.js" successtext="复制成功!"></script><link rel="stylesheet" type="text/css" href="/css/copyright.css"><p><span>本文标题：</span>纪晓岚的《四库全书恭进表》</p><p><span>文章作者：</span>Chris</p><p><span>发布时间：</span>2016-08-28</p><p><span>最后更新：</span>2022-03-23</p><p><span>原始链接：</span><a href="/2016/08/28/Ji-Xiaolan-ode/">https://chriszheng.science/2016/08/28/Ji-Xiaolan-ode/</a><span class="copy-path"><i class="fa fa-clipboard" data-clipboard-text="https://chriszheng.science/2016/08/28/Ji-Xiaolan-ode/"></i></span></p><p><span>版权声明：</span>本博客所有文章除特别声明外，均采用 <a href="https://creativecommons.org/licenses/by/4.0/deed.zh" rel="external nofollow" target="_blank">CC BY 4.0</a> 许可协议。转载请注明出处！</p></div><br><script type="text/javascript">(function($){$("body").on("click",function(){$(".article-share-box.on").removeClass("on")}).on("click",".article-share-link",function(e){e.stopPropagation();var $this=$(this),url=$this.attr("data-url"),qrcode_img=$this.attr("data-qrcode"),encodedUrl=encodeURIComponent(url),id="article-share-box-"+$this.attr("data-id"),title=document.title,offset=$this.offset();if($("#"+id).length){var box=$("#"+id);if(box.hasClass("on")){box.removeClass("on");return}}else{var html=['<div id="'+id+'" class="article-share-box">','<input class="article-share-input" value="'+url+'">','<div class="article-share-links">','<a href="//twitter.com/intent/tweet?url='+encodedUrl+'" class="article-share-twitter" target="_blank" title="Twitter"></a>','<a href="//www.facebook.com/sharer.php?u='+encodedUrl+'" class="article-share-facebook" target="_blank" title="Facebook"></a>','<a href="//service.weibo.com/share/share.php?title='+title+"&url="+encodedUrl+"&searchPic=true&style=number"+'" class="article-share-weibo" target="_blank" title="Weibo"></a>','<a href="'+qrcode_img+'" class="article-share-qrcode" target="_blank" title="QR code"></a>','<div class="qrcode"><img src='+qrcode_img+"></div>","</div>","</div>"].join("");var box=$(html);$("body").append(box)}$(".article-share-box.on").hide();box.css({top:offset.top+25,left:offset.left}).addClass("on")}).on("click",".article-share-box",function(e){e.stopPropagation()}).on("click",".article-share-box-input",function(){$(this).select()}).on("click",".article-share-box-link",function(e){e.preventDefault();e.stopPropagation();window.open(this.href,"article-share-box-window-"+Date.now(),"width=500,height=450")})})(jQuery);</script><a class="article-share-link" data-url="https://chriszheng.science/2016/08/28/Ji-Xiaolan-ode/" data-id="cldwnchnw00fejdv06v3fbyn2" data-qrcode="data:image/png;base64,iVBORw0KGgoAAAANSUhEUgAAAMYAAADGCAAAAACs8KCBAAACMElEQVR42u3aXW7DIBBGUe9/0+4CIsj9Zkgl4PqpSl3DcaTp/PA8+Hrx9Xn//JmjVZ5fXDJkyNiW0dkW+avRE0a/nX8+pMqQIeMCxjwgkuBIkPMVybrDz2XIkCFjeg8P0zw0y5AhQ0aHkS5J8DyIy5Ah42ZGrRxNC87a/YtrcRkyZGzI4CHy/3/+yXxDhgwZWzHe8CIDSB6geaH7ZVcyZMg4msEDXIqpDTt52idDhozbGOm2yJJkQ+mRjmImK0OGjM0ZfBMkdSOlLx+F8nRThgwZNzBWjQTScMxf2ZcXLUOGjAsYnaQtzdB4sRq8JhkyZFzGSBv6HTy5PzgtIkOGjEMZaWeu33pLnzBPE9E3I0OGjCMYaWDtFLR85Bm022TIkHE0o5bMcQYfNqTD1OH3IEOGjEMZvCnGE7tOW6112EKGDBmHMjptr1UDSx6y0SRWhgwZBzF4c40fhqiNP2sd/uBBMmTI2JyRbpEf5+IttlohLUOGjHsYqw5AdA6N8SI2OHIhQ4aMgxi18SFZuD9yCP4lyJAh4wJGP43jKWYt4VtwLEyGDBkHMdKjYJ0St9YElCFDxj2MN7wIbNXrCIK4DBkyjmZ0xpn8kET/UMWykC1DhoxtGekWOxhemsaDTBkyZFzASANfLdTWxp9BLS5DhgwZeKN8bFkbSLROc8iQIeMyRho001EoT15lyJBxA4OUpulgkqSAJJQvbrfJkCFjQ0atdKw16fgm+HNkyJBxNOMPyTw39YTJK1cAAAAASUVORK5CYII=">分享</a><div class="tags"><a href="/tags/%E5%85%B8%E6%95%85/"><i class="fa fa-tag"></i>典故</a><a href="/tags/%E7%BA%AA%E6%99%93%E5%B2%9A/"><i class="fa fa-tag"></i>纪晓岚</a><a href="/tags/%E6%B3%A8%E9%87%8A/"><i class="fa fa-tag"></i>注释</a></div><div class="post-nav"><a class="pre" href="/2016/08/29/Chinese-vocabulary-size-test/">中文词汇量测试和相关知识</a><a class="next" href="/2016/08/28/Yu-Xin-ode-2/">庾信的《哀江南赋》</a></div><div id="disqus_thread"><script type="text/javascript" src="/js/disqus.js"></script><script type="text/javascript">var dsqjs = new DisqusJS({
  shortname: 'chris-an-emacser',
  siteName: 'M-x Chris-An-Emacser',
  identifier: '2016/08/28/Ji-Xiaolan-ode/',
  url: 'https://chriszheng.science/2016/08/28/Ji-Xiaolan-ode/',
  title: '纪晓岚的《四库全书恭进表》',
  api: 'https://disqus.skk.moe/disqus/',
  apikey: 'jVxAv28vcEwlLnAb7eXSz5hvxRT0o4VPX50vlpmCrxFzDZB4diszy8SS0a9yBJAT',
  admin: 'disqus_5MXlSWVCDu',
  adminLabel: 'Mod'
});</script><script type="text/javascript" id="disqus-count-script">$(function() {
     var xhr = new XMLHttpRequest();
     xhr.open('GET', '//disqus.com/next/config.json', true);
     xhr.timeout = 2500;
     xhr.onreadystatechange = function () {
       if (xhr.readyState === 4 && xhr.status === 200) {
         $('.post-meta .post-comments-count').show();
         var s = document.createElement('script');
         s.id = 'dsq-count-scr';
         s.src = 'https://chris-an-emacser.disqus.com/count.js';
         s.async = true;
         (document.head || document.body).appendChild(s);
       }
     };
     xhr.ontimeout = function () { xhr.abort(); };
     xhr.send(null);
   });
</script></div></div></div></div><div class="pure-u-1-4 hidden_mid_and_down"><div id="sidebar"><div class="widget"><div class="search-form"><input id="local-search-input" placeholder="Search" type="text" name="q" results="0"/><div id="local-search-result"></div></div></div><div class="widget"><div class="widget-title"><i class="fa fa-folder-o"> 分类</i></div><ul class="category-list"><li class="category-list-item"><a class="category-list-link" href="/categories/Emacs/">Emacs</a><span class="category-list-count">38</span></li><li class="category-list-item"><a class="category-list-link" href="/categories/Emacs%E5%B0%8F%E6%8A%80%E5%B7%A7/">Emacs小技巧</a><span class="category-list-count">50</span></li><li class="category-list-item"><a class="category-list-link" href="/categories/Firefox/">Firefox</a><span class="category-list-count">16</span></li><li class="category-list-item"><a class="category-list-link" href="/categories/Hexo/">Hexo</a><span class="category-list-count">10</span></li><li class="category-list-item"><a class="category-list-link" href="/categories/Shadowsocks/">Shadowsocks</a><span class="category-list-count">6</span></li><li class="category-list-item"><a class="category-list-link" href="/categories/VPS/">VPS</a><span class="category-list-count">10</span></li><li class="category-list-item"><a class="category-list-link" href="/categories/%E4%B8%80%E5%8F%A5%E8%AF%9D%E7%BB%8F%E9%AA%8C/">一句话经验</a><span class="category-list-count">3</span></li><li class="category-list-item"><a class="category-list-link" href="/categories/%E5%88%86%E4%BA%AB/">分享</a><span class="category-list-count">44</span></li><li class="category-list-item"><a class="category-list-link" href="/categories/%E5%90%8D%E8%A8%80%E5%88%86%E4%BA%AB/">名言分享</a><span class="category-list-count">18</span></li><li class="category-list-item"><a class="category-list-link" href="/categories/%E5%AD%97%E4%BD%93%E6%8E%92%E5%8D%B0/">字体排印</a><span class="category-list-count">21</span></li><li class="category-list-item"><a class="category-list-link" href="/categories/%E6%91%84%E5%BD%B1%E4%BD%9C%E5%93%81/">摄影作品</a><span class="category-list-count">3</span></li><li class="category-list-item"><a class="category-list-link" href="/categories/%E6%96%87%E5%AD%A6%E4%BD%9C%E5%93%81/">文学作品</a><span class="category-list-count">3</span></li><li class="category-list-item"><a class="category-list-link" href="/categories/%E7%A7%91%E5%AD%A6%E7%A0%94%E7%A9%B6/">科学研究</a><span class="category-list-count">22</span></li><li class="category-list-item"><a class="category-list-link" href="/categories/%E7%AC%91%E8%AF%9D%E6%AE%B5%E5%AD%90/">笑话段子</a><span class="category-list-count">16</span></li><li class="category-list-item"><a class="category-list-link" href="/categories/%E7%BB%8F%E9%AA%8C%E5%88%86%E4%BA%AB/">经验分享</a><span class="category-list-count">35</span></li><li class="category-list-item"><a class="category-list-link" href="/categories/%E7%BC%96%E7%A8%8B%E6%8A%80%E6%9C%AF/">编程技术</a><span class="category-list-count">17</span></li><li class="category-list-item"><a class="category-list-link" href="/categories/%E7%BD%91%E7%AB%99%E4%BF%A1%E6%81%AF/">网站信息</a><span class="category-list-count">12</span></li><li class="category-list-item"><a class="category-list-link" href="/categories/%E7%BD%91%E7%BB%9C%E6%8A%98%E8%85%BE/">网络折腾</a><span class="category-list-count">7</span></li><li class="category-list-item"><a class="category-list-link" href="/categories/%E8%BF%91%E6%80%9D%E5%BD%95/">近思录</a><span class="category-list-count">79</span></li><li class="category-list-item"><a class="category-list-link" href="/categories/%E9%97%B2%E8%A8%80%E7%A2%8E%E8%AF%AD/">闲言碎语</a><span class="category-list-count">49</span></li></ul></div><div class="widget"><div class="widget-title"><i class="fa fa-star-o"> 标签</i></div><div class="tagcloud"><a href="/tags/%E9%97%B2%E8%A8%80%E7%A2%8E%E8%AF%AD/" style="font-size: 15.56px;">闲言碎语</a> <a href="/tags/%E7%A7%91%E7%A0%94/" style="font-size: 10px;">科研</a> <a href="/tags/%E8%80%81%E5%8F%B8%E6%9C%BA/" style="font-size: 10px;">老司机</a> <a href="/tags/%E7%BB%8F%E9%AA%8C/" style="font-size: 13.33px;">经验</a> <a href="/tags/DNS/" style="font-size: 10px;">DNS</a> <a href="/tags/%E5%90%8D%E4%BA%BA%E5%90%8D%E8%A8%80/" style="font-size: 16.67px;">名人名言</a> <a href="/tags/320-Kbps/" style="font-size: 10px;">320 Kbps</a> <a href="/tags/%E6%B5%81%E9%87%8F/" style="font-size: 10px;">流量</a> <a href="/tags/7zip/" style="font-size: 10px;">7zip</a> <a href="/tags/%E7%9B%AE%E5%BD%95/" style="font-size: 10px;">目录</a> <a href="/tags/Mew/" style="font-size: 11.11px;">Mew</a> <a href="/tags/Emacs/" style="font-size: 20px;">Emacs</a> <a href="/tags/%E6%8A%80%E5%B7%A7/" style="font-size: 14.44px;">技巧</a> <a href="/tags/%E9%82%AE%E4%BB%B6/" style="font-size: 10px;">邮件</a> <a href="/tags/%E5%A3%81%E7%BA%B8/" style="font-size: 12.22px;">壁纸</a> <a href="/tags/Org-mode/" style="font-size: 11.11px;">Org-mode</a> <a href="/tags/%E6%90%9E%E7%AC%91/" style="font-size: 11.11px;">搞笑</a> <a href="/tags/%E5%8D%9A%E5%AE%A2/" style="font-size: 13.33px;">博客</a> <a href="/tags/%E5%88%86%E4%BA%AB/" style="font-size: 18.89px;">分享</a> <a href="/tags/%E6%AE%B5%E5%AD%90/" style="font-size: 17.78px;">段子</a></div></div><div class="widget"><div class="widget-title"><i class="fa fa-external-link"> 友情链接</i></div><ul></ul><a href="https://bandwagonhost.com/aff.php?aff=3069" title="便宜好用的搬瓦工(含推广)" target="_blank">便宜好用的搬瓦工(含推广)</a><ul></ul><a href="http://www.vultr.com/?ref=7184966" title="支持小时收费的vultr (含推广)" target="_blank">支持小时收费的vultr (含推广)</a><ul></ul><a href="https://gitee.com/chriszheng/Blog" title="帖子的md文件" target="_blank">帖子的md文件</a><ul></ul><a href="https://gitee.com/chriszheng/dotEmacs" title="我的Emacs配置" target="_blank">我的Emacs配置</a><ul></ul><a href="https://chriszheng.science/" title="M-x Chris-An-Emacser" target="_blank">M-x Chris-An-Emacser</a><ul></ul><a href="https://zklhp.github.io/" title="GitHub上的镜像" target="_blank">GitHub上的镜像</a><ul></ul><a href="https://github.com/zklhp/zklhp.github.io" rel="me" title="GitHub上的镜像文件" target="_blank">GitHub上的镜像文件</a><ul></ul><a href="https://github.com/zklhp" rel="me" title="GitHub主页" target="_blank">GitHub主页</a><ul></ul><a href="https://mastodon.sdf.org/@chriszheng" rel="me" title="@chriszheng@mastodon.sdf.org" target="_blank">@chriszheng@mastodon.sdf.org</a><ul></ul><a href="https://github.com/emacs-china/blogroll" title="emacs-china/blogroll" target="_blank">emacs-china/blogroll</a><ul></ul><a href="https://github.com/RSS-Renaissance/awesome-blogCN-feeds" title="「独立中文博客」订阅列表" target="_blank">「独立中文博客」订阅列表</a><ul></ul><a href="https://zhblogs.ohyee.cc/?from=chriszheng.science" title="中文博客列表导航项目" target="_blank">中文博客列表导航项目</a><ul></ul><a href="https://cireu.github.io/" title="NIL" target="_blank">NIL</a><ul></ul><a href="http://jerry011235.github.io/" title="璀璨星空" target="_blank">璀璨星空</a><ul></ul><a href="https://funix.cn/" title="56Kb/s" target="_blank">56Kb/s</a><ul></ul><a href="http://www.geekplux.com/" title="GeekPlux" target="_blank">GeekPlux</a><ul></ul><a href="http://www.lijigang.com/" title="lijigang" target="_blank">lijigang</a><ul></ul><a href="http://zilongshanren.com/" title="子龙山人" target="_blank">子龙山人</a><ul></ul><a href="http://blog.lujun9972.win/" title="暗无天日" target="_blank">暗无天日</a><ul></ul><a href="http://kelvinh.github.io/" title="Kelvin的胡言乱语" target="_blank">Kelvin的胡言乱语</a><ul></ul><a href="http://emacs-china.org/" title="Emacs China" target="_blank">Emacs China</a><ul></ul><a href="https://tiexo.github.io/" title="简单可依赖" target="_blank">简单可依赖</a><ul></ul><a href="http://jetyu.me/" title="Jet’s Notes" target="_blank">Jet’s Notes</a><ul></ul><a href="http://bbs.keinsci.com/?fromuid=4772" title="计算化学公社(含推广)" target="_blank">计算化学公社(含推广)</a><ul></ul><a href="https://chempeng.github.io/" title="Chem_peng" target="_blank">Chem_peng</a><ul></ul><a href="https://urzz.me/" title="瘫曲的Blog" target="_blank">瘫曲的Blog</a><ul></ul><a href="http://hongludianxue.com/" title="红炉点雪" target="_blank">红炉点雪</a><ul></ul><a href="https://macplay.github.io/" title="MacPlay" target="_blank">MacPlay</a><ul></ul><a href="https://lengyueyang.github.io/" title="深度识医" target="_blank">深度识医</a><ul></ul><a href="http://kevinjiang.info/" title="(power up)" target="_blank">(power up)</a><ul></ul><a href="https://www.jianshu.com/u/390b177189f0" title="QQ群友「七月流火」的Blog" target="_blank">QQ群友「七月流火」的Blog</a><ul></ul><a href="https://blog.9hz.club/" title="近视眼逛博客" target="_blank">近视眼逛博客</a><ul></ul><a href="https://xiaoyan.work/" title="小焱" target="_blank">小焱</a><ul></ul><a href="https://sh.alynx.one/" title="喵's StackHarbor" target="_blank">喵's StackHarbor</a><ul></ul><a href="https://money1.us/" title="马内(信用卡优惠等资讯)" target="_blank">马内(信用卡优惠等资讯)</a><ul></ul><a href="http://sdf-cn.org/" title="SDF公众Unix服务器中文站" target="_blank">SDF公众Unix服务器中文站</a></div></div></div><div class="pure-u-1 pure-u-md-3-4"><div id="footer">Copyright © 2024 <a href="/." rel="nofollow">M-x Chris-An-Emacser.</a> Powered by<a rel="nofollow" target="_blank" href="https://hexo.io"> Hexo.</a><a rel="nofollow" target="_blank" href="https://github.com/tufu9441/maupassant-hexo"> Theme</a> by<a rel="nofollow" target="_blank" href="https://github.com/pagecho"> Cho.</a> UV/PV: <span id="busuanzi_value_site_uv"> | </span>/<span id="busuanzi_value_site_pv"> | </span>.</div></div></div><a class="show" id="rocket" href="#top"></a><script>$(window).scroll(function(){$(window).scrollTop()>500?$("#rocket").addClass("show"):$("#rocket").removeClass("show")});$("#rocket").click(function(){$("#rocket").addClass("launch");$("html, body").animate({scrollTop:0},500,function(){$("#rocket").removeClass("show launch")});return false});</script><script type="text/javascript" src="//cdn.jsdelivr.net/npm/@fancyapps/fancybox@3.5.7/dist/jquery.fancybox.min.js" async></script><script type="text/javascript">$(document).ready(function(){$("img").each(function(){if($(this).parent().hasClass("fancybox"))return;if($(this).hasClass("nofancybox"))return;var alt=this.alt;if(alt)$(this).after('<span class="caption">'+alt+"</span>");$(this).wrap('<a href="'+($(this).attr("data-src")==null?this.src:$(this).attr("data-src"))+'" title="'+alt+'" class="fancybox"></a>')});$(this).find(".fancybox").each(function(){$(this).attr("rel","article")})});$(document).ready(function(){$("a[href$='.jpg'],a[href$='.png'],a[href$='.gif'],a[href$='.webp']").attr("rel","gallery").fancybox({helpers:{title:{type:"inside"}}})});</script><link rel="stylesheet" type="text/css" href="//cdn.jsdelivr.net/npm/@fancyapps/fancybox@3.5.7/dist/jquery.fancybox.min.css"><script type="text/javascript">var searchFunc=function(path,search_id,content_id){"use strict";$.ajax({url:path,dataType:"xml",success:function(xmlResponse){var datas=$("entry",xmlResponse).map(function(){return{title:$("title",this).text(),content:$("content",this).text(),url:$("url",this).text()}}).get();var $input=document.getElementById(search_id);var $resultContent=document.getElementById(content_id);$input.addEventListener("input",function(){var str='<ul class="search-result-list">';var keywords=this.value.trim().toLowerCase().split(/[\s\-]+/);$resultContent.innerHTML="";if(this.value.trim().length<=0){return}datas.forEach(function(data){var isMatch=true;var content_index=[];var data_title=data.title.trim().toLowerCase();var data_content=data.content.trim().replace(/<[^>]+>/g,"").toLowerCase();var data_url=data.url;var index_title=-1;var index_content=-1;var first_occur=-1;if(data_title!=""&&data_content!=""){keywords.forEach(function(keyword,i){index_title=data_title.indexOf(keyword);index_content=data_content.indexOf(keyword);if(index_title<0&&index_content<0){isMatch=false}else{if(index_content<0){index_content=0}if(i==0){first_occur=index_content}}})}if(isMatch){str+="<li><a href='"+data_url+"' class='search-result-title'>"+data_title+"</a>";var content=data.content.trim().replace(/<[^>]+>/g,"");if(first_occur>=0){var start=first_occur-30;var outLength=78;if(start<0){start=0}if(start+outLength>content.length){if(content.length<outLength){outLength=content.length-start}else{start=content.length-outLength}}var match_content=content.substr(start,outLength);keywords.forEach(function(keyword){var regS=new RegExp(keyword,"gi");match_content=match_content.replace(regS,'<em class="search-keyword">'+keyword+"</em>")});str+='<p class="search-result">'+match_content+"...</p>"}str+="</li>"}});str+="</ul>";$resultContent.innerHTML=str})}})};</script><style>#local-search-result{position:absolute;background-color:#fff;width:100%}#sidebar .widget .search-form{overflow:visible}#sidebar .widget .search-form input{width:auto}</style><script type="text/javascript">var search_path = 'search.xml';
0==search_path.length&&(search_path="search.xml");
var path = '/' + search_path;
searchFunc(path, 'local-search-input', 'local-search-result');
</script><script type="text/javascript" src="/js/copycode.js" successtext="复制成功!"></script><link rel="stylesheet" type="text/css" href="/css/copycode.css"><script src="//vercount.one/js" defer></script><script type="text/javascript">+function($){"use strict";var CodeBlockResizer=function(elem){this.$codeBlocks=$(elem)};CodeBlockResizer.prototype={run:function(){var self=this;self.resize();$(window).smartresize(function(){self.resize()})},resize:function(){var self=this;self.$codeBlocks.each(function(){var $gutter=$(this).find(".gutter");var $code=$(this).find(".code");var codePaddings=$code.width()-$code.innerWidth();var width=$(this).outerWidth()-$gutter.outerWidth()+codePaddings;$code.css("width",width);$code.children("pre").css("width",width)})}};$(document).ready(function(){$.fn.hasHorizontalScrollBar=function(){return this.get(0).scrollWidth>this.innerWidth()};var resizer=new CodeBlockResizer("figure.highlight");resizer.run()})}(jQuery);</script><script type="text/javascript">+function($,sr){var debounce=function(func,threshold,execAsap){var timeout;return function debounced(){var obj=this,args=arguments;function delayed(){if(!execAsap){func.apply(obj,args)}timeout=null}if(timeout){clearTimeout(timeout)}else if(execAsap){func.apply(obj,args)}timeout=setTimeout(delayed,threshold||100)}};jQuery.fn[sr]=function(fn){return fn?this.bind("resize",debounce(fn)):this.trigger(sr)}}(jQuery,"smartresize");</script><a class="show" id="rocket" href="#top"></a><script>$(window).scroll(function(){$(window).scrollTop()>500?$("#rocket").addClass("show"):$("#rocket").removeClass("show")});$("#rocket").click(function(){$("#rocket").addClass("launch");$("html, body").animate({scrollTop:0},500,function(){$("#rocket").removeClass("show launch")});return false});</script></div></body></html>